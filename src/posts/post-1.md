---
title: Пірсинг Пупка
category: types-of-piercing
url: navel-piercing
image: ../images/piercing-3759367_1920-min.jpg
---

## Загальна інформація та особливості

Пупок, як і вухо, вже давно став соціально прийнятним місцем для пірсингу. Але, на жаль, заживання проколу пупка не така проста історія як, наприклад, мочки. Вся справа в тому, що шкіра на животі має дуже мало кровоносних судин і внаслідок цього всі процеси в цій ділянці дуже повільні.
Крім цього, живіт у людини майже увесь час рухається та контактує з одягом.
З цього випливає і одна із рекомендацій по догляду за пірсингом пупка в перші тижні після проколу: обмежити фізичні навантаження та носити відповідний одяг.
Також слід враховувати і те, що пірсинг пупка найбільш популярний серед дівчаток-підлітків, яким дуже часто не вистачає відповідальності та терпіння забезпечити необхідний догляд за проколом на протязі всього періоду заживання.
Відповідно цей вид проколу в суспільстві вважається "проблемним".

Будова черевної ділянки в районі пупка у всіх людей різна. Пупок у кожного також має свої особливості і локалізацію. Внаслідок такої комбінації дуже важко знайти два однакових пупки. Відповідно, майстру потрібно завжди індивідуально робити розмітку для кожного клієнта, враховуючи усі особливості.
Якщо пупок плоский, без вираженої "ямки", або взагалі опуклий - краще подумати про інше місце для пірсингу. В деяких випвдках є можливість зробити нижній прокол пупка, коли проколюється складка під "ямкою".
Мають значення щільність шкіри та товщина жирової тканини під шкірою.
Якщо шкіру в місці проколу важко захопити зажимом в складку - швидше за все від пірсингу пупка доведеться відмовитись.
Навіть якщо прокол вдасться зробити, через занадто щільну структуру шкіри або лишню вагу, що буде давити на прокол може початись відторгнення або міграція сережки. В будь-якому випадку майсер має попередити клієнта про можливі ризики.
Може виникнути і протилежна ситуація. Якщо шкіра дуже тонка а підшкірного жиру дуже мало (клієнт дуже худий) шкіру неможливо зібрати в складку необхідної товщини. Наслідки можуть бути схожі, занадто вузька смужка шкіри між проколами презведе до міграції та випадіння сережки з часом.
Тим не менше, деякі клієнти погоджуються з можливими ризиками і наполягають на проколі.

Майстер має врахувати і дуже розповсюджену асиметрію, коли пупок зміщений відносно центральної лінії живота. Прокол і сережка в такому випадку рівняється по осі тулуба, а не по центру "ямки" або знаходиться компроміс при якому сережка виглядає якнайкраще в положенні стоячи, та не має критичних зміщень сидячи.
В цілому розмітка займає значно більше часу, ніж сам прокол.

## Прикраси для проколу пупка

Найпопулярнішою прикрасою для пірсингу пупка в наш час є "банан" або "банан-пуп". Банан для пупка дещо відрізняється від класичного банана розміром та діаметром накруток (нижня більша, ніж верхня). Хоча тут теж можуть бути варіанти.
Розміри банана для первинного проколу мінімальні: товщина штанги 14G (1,6мм) довжина 10 мм.
Для нижнього проколу пупка частіше використовується класичний банан.
Ще в прокол пупка можна ставити кільця, напівкільця, кільця-клікери, штанги.
Первинну прикрасу дуже бажано міняти після того, як прокол заживе. Down size тут не такий важливий, так як "зайва довжина" першої сережки буде ховатись в виямці пупка.
Можливі варіанти, коли все ж банан необхідно замінити. Наприклад, виникла алергічна реакція, сережка незручної форми і чипляється за одяг або відстібнулась закрутка і сережка випала з проколу. В такому випадку найкращий варіант звернутись до вашого майстра для заміни якнайшвидше.
В незаживший прокол вставити прикрасу самостійно без спеціальних інструментів може виявитись дуже складно. Навіть якщо і вийде - в процесі ви можете пошкодити канал проколу та занести інфекцію, що призведе до ускладнень в заживанні.
Найважливіше правило при заживанні проколу (не тільки пупка, а й будь якого іншого): без потреби не чіпати прокол і прикрасу.

Матеріал прикраси для пірсингу пупка обирається за тими ж правилами, що і для інших видів пірсингу. Це тема для окремої статті, посилання на яку буде тут.

## Процедура проколу

Ну ось, ваш пупок обстежeний, розмітка нанесена, ви перевірили кілька разів у дзеркалі чи гарно буде виглядати майбутній пірсинг - час робити прокол.
95% клієнтів запитують чи це боляче. Хтось відразу як записується на процедуру, а хтось - коли вже майстер стоїть з голкою та зажимом. Сподіваюсь про болючість проколів буде окрема стаття тут. Але якщо корото - це індивідуально. В мене були клієнти, які взагалі нічого не відчували при проколі пупка, були і такі яким було досить боляче (таких менше). Згідно з анатомією ділянки, в якій робиться прокол, тут не тільки мало судин але й досить мало нервових закінчень. Тобто і больові відчуття і можливість кровотечі - невеликі. Але знову ж таки повторюсь - це досить індивідуально.

Прокол проводиться в лежачому або напівлежачому положенні. За допомогою зажиму фіксується складка, в якій голкою роблять прокол. За допомогою тапера одягається банан і закручується накрутка. Обидва проколи (вхід та вихід) протираються антисептиком. Якщо (в рідких випадках) прокол кровить, деякий час може знадобитись на зупинку кровотечі. Це практично все. Далі майстер вам запропонує дзеркало, щоб ви оцінили результат і, якщо все ок, заклеїть вам прокол пластирем, щоб ви його не пошкодили по дорозі.

Після процедури майсер має вам надати рекомендації по догляду за проколом та схему обробки антисептиком.
Ці рекомендації можуть дещо відрізнятись від індивідуальних особливостей клієнта, але базові правила однакові.
Їх можна переглянути за посиланням.

## Час заживання пірсингу пупка

По вищенаведеним причинам пірсинг пупка заживає досить довго, хоча це також індивідуально.
В середньому повний час заживання 9 місяців, іноді більше року.

Цікава особливість під час заживання (це стосується не тільки проколу пупка): періоди покращення та погіршення.
Часто чую від клієнтів через кілька тижнів після проколу, що пірсинг вже не турбує, мабуть вже зажив.
Насправді за кілька тижнів прокол пупка зажити фізично не може, але може перейти в таку фазу, що зовсім ніяк не турбує.
Через деякий час може наступити погіршення навіть нічим не спровоковане, з'являються подразнення, запалення, виділення.

Чим це небезпечно? Під час фази покращення клієнт думає, що прокол вже загоївся і перестає доглядати за ним. Або ще гірше: міняє сережку. При цьому досить часто і виникають ускладнення. Вже спровоковані.

Мікротравми, тіснота, волога, незручний одяг - фактори, які провокують ускладнення та затягують період заживання.

## Коли найкращий час зробити пірсинг пупка

Відповідь на перший погляд дивна, але досить логічна.
Найкращий час для пірсингу пупка осінь-зима, і ось чому.

Багато хто з клієнтів (особливо основна категорія майбутніх власників пірсингу пупка - дівчатка-підлітки) вважає що прокол краще зробити перед поїздкою на пляжний відпочинок. Щоб на морі зробити гарні фоточки, наприклад.
Насправді ж все відбувається зовсім навпаки. Фоточки можна звичайно встигнути зробити, але і купання в відкритих водоймах і прямі сонячні промені та, навіть, крем для засмаги - протипоказані для свіжого проколу. Це все фактори ризику розвитку ускладнень: алергія, запалення, інфекція.

Тому найкращий час проколоти пупок - це за пів року до поїздки на моря, пляжі та океани. За цей час прокол заживе якщо не остаточно, то досить для того щоб мати захист від агресивних зовнішніх чинників.

Ще краще, зробити прокол відразу після повернення з відпочинку. Якщо вам не надто пощастило в житті і ви не їздете на море раз на пів року або частіше - то до наступної поїздки ваш пупок вже буде підготовлений.

Звичайно є різні обставини, людина може взагалі не їздити на моря, озера та річки. Або їздити, але не купатись чи використовувати якісь засоби захисту. В такому випадку прокол можна робити в будь який час року, головне врахувати всі "за" та "проти".
